<html>

<head>

<title></title>

</head>

<body>
<font color="black" face="Arial">
<h3><a href="http://www.botany.ut.ee/~meelis/bgsim.htm">BGSIM<i>web</i></a> - Biogeograafia online simulatsioon </h3>

Tartu Ülikooli biogeograafia kursusele kirjutanud Meelis Pärtel
<br><br>
BGSIMweb on biogeograafia "arvutimäng", mis on abiks biogeograafiliste protsesside mõistmiseks. 
<br><br>
<b>BGSIMweb</b> võimaldab teha erinevaid simulatsioone ja uurida elurikkuse muutust ökoloogilises ja evolutsioonilises ajas.
Simulatsioonis saab luua ülemaailmsesse ookeani mandreid ja saari, mida hakkavad asustama liigid. Kogu maailm on jagatud võrgustikuks (dimensioonides 100 x 100 ruutu) ja igat ruutu saab asustada vaid üks liik (seda võib käsitleda populatsioonina). Iga liik võib vastavalt ette antud parameetritele ja reeglitele surra, levida, konkureerida ja evolutsioneeruda. Liigid on erineva levimisvõime ja konkurentsivõimega. Need kaks omadust on lõivsuhtes - tugevad konkurendid ei levi väga hästi (vähesem tõenäosus anda järglasi ja need levivad ligemale), nõrgad konkurendid on aga head levijad (suurem tõenäosus anda järglasi ja need levivad keskmiselt kaugemale). <b>Suremus</b> on juhuslik häiring, kus teatava tõenäosusega jäävad ruudud tühjaks. <b>Levimine</b> on tõenäosus, et liigid annavad järglase, kes proovib mõnd teist ruutu asustada. Suurema tõenäosusega levitakse lähemale kui kaugemale ja see oleneb ka liigi tunnusest. Tühi maismaaruut asustatakse alati, juba asustatud ruudu asustamine sõltub konkurentsist. <b>Konkurents</b> toimub kui üks vastne järglane levib juba asustatud ruutu. Konkurentsi määr sätestab tõenäosuse, et tugevam konkurent ka teise liigi asendab. Konkurentsi määr 0 tähendab, et varaema liigi asendamist ei toimu kunagi (asustada saab vaid tühja ruutu), 1 tähendab, et alati tugevam konkurent asendab nõrgema. <b>Evolutsiooni</b> käigus toimub mutatsioon kus üks populatsioon evolutsioneerub uueks liigiks. Uue liigi tunnus (konkurent-levija gradiendil) valitakse juhuslikult. Muuta saab evolutsiooni tõenäosust.
<br><br>
Simulatsioonis on meil alati näha järgmised väljad: (1) <b>maailm</b>, kuhu saab panna maismaad ja uurimisalasid (värvilised kastid), (2) <b>elurikkuse dünaamika</b>, (3) <b>parameetrid</b> tabelina ja (4) <b>sisendi/väljundi</b> väli poolelioleva töö salvestamiseks või laadimiseks.
<br><br><div align="center"><img src="bgsim.jpg"></div><br>
<b>Maailma väljas</b> saab hiirega joonistada ristkülikukujulisi maismaa ja mere osasid tõmmates hiire nuppu all hoides piki ristküliku diagonaali. Maailma alt saab valida, kas hiir joonistab parasjagu maad või merd (s.t. kustutab maad). Uurimisalade piire saab hiirega nihutada, kui hiirega olla täpselt joone peal, muudab see värvi ja siis tuleb hiire nupp all hoida. Kui simulatsioon on juba käimas, saab valida, kas liigid on näidatud eri värvidega või eri tunnustega (heledad on tugevad konkurendid, tumedad head levijad).
<br><br>
<b>Elurikkuse väljas</b> tulevad simulatsioonide graafikud: elurikkuse muutused ajas eri uurimisaladel (tähistatud eri värvidega, vastavalt uurimisalade piiride värvile maailmas ja uurimisalade numbrite värvile parameetrite tabelis). Antud on maksimaalne liigirikkus ja aeg. Graafiku all jookseb simulatsiooni ajal aeg. NB! Aja ühik on suhteline, viirustel võib see olla päevades, teatud loomadel miljonites aastates.
<br><br>
<b>Parameetrite tabelis</b> saab valida eesti ja inglisekeelse versiooni vahel.
Alguses on vaikimisi ette antud 1 uurimisala, neid saab lisada (kuni 6) "+" ja ära võtta "-" nupuga. Igal uurimisalal on defineeritud alumise vasaku nurga koordinaadid (X ja Y), laius ja pikkus. Automaatselt arvutab tabel ka maismaa pindala uurimisalas ja simulatsiooni käigus ka liigirikkuse. Iga uurimisala kohta saab valida, kas tegu on maismaa või merega. NB! Selle parameetri muutmine muudab koheselt ka maailmas selle piirkonna maaks või mereks. Samas kui maismaa on märkimata, saab ikkagi saari uurimispiirkonna sisse joonistada. Maismaaks märgitud alasse aga merd joonistada ei saa. Järgnevalt saab valida, kas simulatsiooni alguses on antud piirkond asustatud või mitte. Viimaks saab uurimisala ka uurimise alt "välja võtta", näiteks joonistades uurimisala abil vaid algselt asustatud saare, mida hiljem ei soovita elurikkuse mõttes käsitleda. Simulatsiooni lõppedes võib uurimist sisse ja välja lülitada, siis ilmuvad ja kaovad ka vastavad värvilised kastid maailma väljalt ja graafikud elurikkuse väljal. 
<br><br>
Järgnevad simulatsiooni parameetrid - algne liigirikkus, suremuse (häiringu) tõenäosus, levimise tõenäosus, konkurentsi tõenäosus, evolutsiooni tõenäosus ja ühes simulatsioonis vaadeldud ajaperiood (ühikud on suhtelised, võivad olla näiteks aastad viiruse evolutsioonis või miljonid aastad hulkraksete loomade evolutsioonis).
<br><br>
Nupuga "Käima" saab simulatsiooni käivitada. Siis asustatakse algsest liigirikkusest asustavad uurimisalad. Vajadusel saab käimas oleva simulatsiooni peatada "Seis" nupuga. "Algus" alustab simulatsiooni alguses peale (maad-mered jäävad samaks aga elurikkus algab otsast peale, saab lisada või eemaldada uurimisalasid, muuta parameetreid). Kui simulatsioon on oma ettenähtud ajaperioodi läbinud, saab muuta osasid parameetreid (nt. uurimisala piire, suremuse, levimise, konkurentsi ja evolutsiooni tõenäosust, joonistada juurde maad ja merd) ja "Käima" nupuga jätkata järgmise ajaperioodiga. 
<br><br>
Valida saab ka mõned ettevalmistatud stsenaariumid konkreetsete küsimuste uurimiseks. Hoiatus: Valides ettevalmistatud stsenaariumi kustub eelnev maailm mälust!
<br><br>
<b>Sisendi/väljundi väljas</b> saab valmisjoonistatud maailma ja tema parameetrid salvestada või uuesti simulatsiooni laadida. Nupp "Salvesta" annab tekstifaili enda all olevasse aknasse, mille saab kopeerida näiteks tekstifaili ja salvestada kõvakettale. Kopeerimise hõlbustamiseks on kogu tekst ka selekteeritud ja tuleb vaid kopeerida (Ctrl+C). Kui sama tekst hiljem Sisendi/väljundi kasti kopeerida, saab selle simulatsiooni suunata "Lae" nupuga. 
<br><br>
Simulatsiooni on proovitud veebilehitsejatega Mozilla Firefox, Internet Explorer, Google Chrome ja Safari. Vajalik on uuemate versioonide olemasolu!
<br><br>
Alusta simulatsiooniga: <b><a href="http://www.botany.ut.ee/~meelis/bgsim.htm">BGSIM<i>web</i></a></b>

</font> 
</body>

</html>
